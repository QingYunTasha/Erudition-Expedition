# Erudition-Expedition
臣本布衣，躬耕於南陽，苟全性命於亂世，不求聞達於
諸侯。先帝不以臣卑鄙，猥自枉屈，三顧臣於草廬之中，諮
臣以當世之事；由是感激，遂許先帝以驅馳。後值傾覆，受
任於敗軍之際，奉命於危難之間，爾來二十有一年矣！先帝
知臣謹慎，故臨崩寄臣以大事也。受命以來，夙夜憂歎，恐
託付不效，以傷先帝之明，故五月渡瀘，深入不毛。今南方
已定，兵甲已足，當獎帥三軍，北定中原，庶竭駑鈍，攘除
奸凶，興復漢室，還於舊都。此臣所以報先帝，而忠陛下之
職分也。
